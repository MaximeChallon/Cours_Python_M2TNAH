<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication information</p>        
         </publicationStmt>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
          <head>Les Dous Amanz.</head>
<lg>
<l>Jadis avint en Normendie</l>
<l>une aventure mult oïe</l>
<l>de dous enfanz ki s’entramerent,</l>
<l>par amur ambedui finerent.</l>
<l>Un lai en firent li Bretun :</l>
<l>des Dous Amanz reçut le nun.</l>
</lg><lg>
<l>Veritez est qu’en Neüstrie,</l>
<l>que nus apelum Normendie,</l>
<l>a un halt munt merveilles grant :</l>
<l>la sus gisent li dui enfant.</l>
<l>Pres de cel munt a une part</l>
<l>par grant cunseil e par esguart</l>
<l>une cité fist faire uns reis</l>
<l>ki esteit sire des Pistreis,</l>
<l>e des Pistreis la fist numer</l>
<l>e Pistre la fist apeler.</l>
<l>Tuz jurs a puis duré li nuns ;</l>
<l>uncore i a vile e maisuns.</l>
<l>Nus savum bien de la cuntree</l>
</lg><lg>
<l>que li vals de Pistre est nomee.</l>
<l>Li reis ot une fille, bele</l>
<l>e mult curteise dameisele.</l>
<l>Fiz ne fille fors li n’aveit ;</l>
<l>forment ramout e cherisseit.</l>
<l>De riches humes fu requise,</l>
<l>ki volentiers l’eüssent prise ;</l>
<l>mes li reis ne la volt doner,</l>
<l>car ne s’en poeit consirer.</l>
<l>Li reis n’aveit altre retur :</l>
<l>pres de li esteit nuit e jur ;</l>
<l>cunfortez fu par la meschine,</l>
<l>puis que perdue ot la reïne.</l>
<l>Plusur a mal li aturnerent ;</l>
<l>li suen meïsme l’en blasmerent.</l>
<l>Quant il oï qu’um en parla,</l>
<l>mult fu dolenz, mult l’en pesa.</l>
<l>Cumença sei a purpenser</l>
<l>cument s’en purra delivrer</l>
<l>que nuls sa fille ne quesist.</l>
<l>E luinz e pres manda e dist :</l>
<l>ki sa fille voldreit aveir,</l>
<l>une chose seüst de veir :</l>
<l>sorti esteit e destiné,</l>
<l>desur le munt fors la cité</l>
<l>entre ses braz la portereit,</l>
<l>si que ne s’i reposereit.</l>
</lg><lg>
<l>Quant la nuvele en est seüe</l>
<l>e par la cuntree espandue,</l>
<l>asez plusur s’i asaierent,</l>
<l>ki nule rien n’i espleitierent.</l>
<l>Tels i ot ki tant s’esforçouent</l>
<l>que en mi le munt la portoënt,</l>
<l>ne poeient avant aler :</l>
<l>iloec l’estut laissier ester.</l>
<l>Lung tens remest cele a doner,</l>
<l>que nuls ne la volt demander.</l>
</lg><lg>
<l>El païs ot un damisel,</l>
<l>fiz a un cunte, gent e bel.</l>
<l>De bien faire pur aveir pris</l>
<l>sur tuz altres s’est entremis.</l>
<l>En la curt le rei conversot,</l>
<l>asez suvent i surjurnot ;</l>
<l>la fille le rei aama,</l>
<l>e meinte feiz l’araisuna</l>
<l>qu’ele s’amur li otriast</l>
<l>e par druërie l’amast.</l>
<l>Pur ceo que pruz fu e curteis</l>
<l>e que mult le preisot li reis,</l>
<l>li otria sa druërie,</l>
<l>e cil humblement l’en mercie.</l>
<l>Ensemble parlerent sovent</l>
<l>e s’entramerent leialment,</l>
<l>e celerent a lur poeir</l>
</lg><lg>
<l>qu’um nes peüst aparceveir.</l>
<l>La sufrance mult lur greva ;</l>
<l>mes li vaslez se purpensa,</l>
<l>que mielz en volt les mals sufrir</l>
<l>que trop haster e dunc faillir.</l>
<l>Mult fu pur li amer destreiz.</l>
<l>Puis avint si qu’a une feiz</l>
<l>qu’a s’amie vint li danzels,</l>
<l>ki tant esteit e pruz e bels,</l>
<l>sa pleinte li mustra e dist.</l>
<l>Anguissusement li requist</l>
<l>que s’en alast ensemble od lui,</l>
<l>ne poeit mes sufrir l’enui.</l>
<l>S’a sun pere la demandot,</l>
<l>il saveit bien que tant l’amot</l>
<l>que pas ne li voldreit doner,</l>
<l>se il ne la peüst porter</l>
<l>entre ses braz en sum le munt.</l>
<l>La damisele li respunt :</l>
<l>’Amis’, fait ele, ’jeo sai bien,</l>
<l>ne m’i porteriëz pur rien ;</l>
<l>n’estes mie si vertuus.</l>
<l>Se jo m’en vois ensemble od vus,</l>
<l>mis pere avreit e doel e ire,</l>
<l>ne vivreit mie senz martire.</l>
<l>Certes tant l’eim e si l’ai chier,</l>
<l>jeo nel voldreie curucier.</l>
</lg><lg>
<l>Altre cunseil vus estuet prendre,</l>
<l>kar cest ne vueil jeo pas entendre.</l>
<l>En Salerne ai une parente,</l>
<l>riche femme est, mult a grant rente.</l>
<l>Plus de trente anz i a esté ;</l>
<l>l’art de phisike a tant usé</l>
<l>que mult est saive de mescines.</l>
<l>Tant cunuist herbes e racines,</l>
<l>se vus a li volez aler</l>
<l>e mes letres od vus porter</l>
<l>e mustrer li vostre aventure,</l>
<l>ele en prendra cunseil e cure,</l>
<l>Tels letuaires vus durra</l>
<l>e tels beivres vus baillera,</l>
<l>que tut vus recunforterunt</l>
<l>e bone vertu vus durrunt.</l>
<l>Quant en cest païs revendrez,</l>
<l>a mun pere me requerrez.</l>
<l>Il vus en tendra pur enfant,</l>
<l>si vus dira le cuvenant</l>
<l>qu’a nul hume ne me durra,</l>
<l>ja nule peine n’i metra,</l>
<l>s’al munt ne me peüst porter</l>
<l>entre ses braz senz reposer ;</l>
<l>si li otriëz bonement,</l>
<l>que il ne puet estre altrement.’</l>
<l>Li vaslez oï la novele</l>
<l>e le cunseil a la pucele ;</l>
<l>mult en fu liez, si l’en mercie.</l>
<l>Cungié demandë a s’amie.</l>
</lg><lg>
<l>En sa cuntree en est alez.</l>
<l>Hastivement s’est aturnez</l>
<l>de riches dras e de deniers,</l>
<l>de palefreiz e de sumiers,</l>
<l>De ses humes les plus privez</l>
<l>a li danzels od sei menez.</l>
<l>A Salerne vait surjurner</l>
<l>a l’ante s’amie parler.</l>
<l>De sa part li duna un brief.</l>
<l>Quant el l’ot lit de chief en chief,</l>
<l>ensemble od li l’a retenu</l>
<l>tant que tut sun estre a seü.</l>
<l>Par mescines l’a enforcié.</l>
<l>Un tel beivre li a baillié,</l>
<l>ja ne sera tant travailliez</l>
<l>ne si ateinz ne si chargiez,</l>
<l>ne li refreschisse le cors,</l>
<l>neïs les vaines ne les os,</l>
<l>e qu’il nen ait tute vertu,</l>
<l>si tost cum il l’avra beü.</l>
<l>Puis le remeine en sun païs ;</l>
<l>le beivre a en un vessel mis.</l>
</lg><lg>
<l>Li damisels joius e liez,</l>
<l>quant ariere fu repairiez,</l>
</lg><lg>
<l>ne surjurna pas en sa terre.</l>
<l>Al rei ala sa fille querre,</l>
<l>qu’il li donast : il la prendreit,</l>
<l>en sum le munt la portereit.</l>
<l>Li reis ne l’en escundist mie ;</l>
<l>mes mult le tint a grant folie,</l>
<l>pur ceo qu’il ert de juefne eage ;</l>
<l>tant produme vaillant e sage</l>
<l>unt asaié icel afaire,</l>
<l>ki n’en porent a nul chief traire.</l>
<l>Terme li a numé e mis.</l>
<l>Ses humes mande e ses amis</l>
<l>e tuz cels qu’il poeit aveir ;</l>
<l>n’en i laissa nul remaneir.</l>
<l>Pur sa fille e pur le vaslet,</l>
<l>ki en aventure se met</l>
<l>de li porter en sum le munt,</l>
<l>de tutes parz venu i sunt.</l>
<l>La dameisele s’aturna ;</l>
<l>[Bl. 160d] mult se destreinst, mult jeüna</l>
<l>en sun mangier pur alegier,</l>
<l>qu’a sun ami voleit aidier.</l>
<l>Al jur quant tuit furent venu,</l>
<l>li damisels primiers i fu ;</l>
<l>sun beivre n’i ublia mie.</l>
<l>Devers Seigne en la praerie</l>
<l>en la grant gent tute asemblee</l>
<l>li reis a sa fille menee.</l>
<l>N’ot drap vestu fors la chemise.</l>
<l>Entre ses braz l’aveit cil prise.</l>
</lg><lg>
<l>La fiolete od tut sun beivre</l>
<l>(bien set qu’el nel volt pas deceivre)</l>
<l>en sa mein a porter li baille ;</l>
<l>mes jo criem que poi ne li vaille,</l>
<l>kar n’ot en lui point de mesure.</l>
<l>Od li s’en vait grant aleüre ;</l>
<l>le munt munta des i qu’en mi.</l>
<l>Pur la joie qu’il ot de li,</l>
<l>de sun beivre ne li membra ;</l>
<l>ele senti qu’il alassa.</l>
<l>’Amis’, fet ele, ’kar bevez !</l>
<l>Jeo sai bien que vus alassez.</l>
<l>Si recuvrez vostre vertu ! ’</l>
<l>Li damisels a respundu :</l>
<l>’Bele, jo sent tut fort mun quer !</l>
<l>Ne m’arestereie a nul fuer</l>
<l>si lungement que jeo beüsse,</l>
<l>pur quei treis pas aler peüsse.</l>
<l>Ceste genz nus escriëreient,</l>
<l>de lur noise m’esturdireient ;</l>
<l>tost me purreient desturber.</l>
<l>Jo ne vueil pas ci arester.’</l>
<l>Quant les dous parz fu muntez sus,</l>
<l>pur un petit qu’il ne chiet jus.</l>
<l>[Bl. 161a] Sovent li prie la meschine :</l>
<l>’Amis, bevez vostre mescine ! ’</l>
<l>Ja ne la volt oïr ne creire,</l>
<l>A grant anguisse od tut li eire.</l>
<l>Sur le munt vint, tant se greva,</l>
<l>iluec cheï, puis ne leva :</l>
<l>li quers del ventre s’en parti.</l>
<l>La pucele vit sun ami,</l>
</lg><lg>
<l>quida qu’il fust en pasmeisuns.</l>
<l>Lez lui se met en genuilluns,</l>
<l>Sun beivre li voleit doner ;</l>
<l>mes il ne pout a li parler.</l>
<l>Issi murut cum jeo vus di.</l>
<l>Ele le pleint a mult halt cri.</l>
<l>Puis a geté e espandu</l>
<l>le vessel u li beivre fu.</l>
<l>Li munz en fu bien arusez ;</l>
<l>mult en a esté amendez</l>
<l>tuz li païs e la cuntree :</l>
<l>meinte bone herbe i unt trovee,</l>
<l>ki del beivre aveient racine.</l>
</lg><lg>
<l>Or vus dirai de la meschine !</l>
<l>Puis que sun ami ot perdu,</l>
<l>unkes si dolente ne fu.</l>
<l>De lez lui se culche e estent,</l>
<l>entre ses braz l’estreint e prent,</l>
<l>suvent li baise e uiz e buche.</l>
<l>Li duels de lui al quer la tuche.</l>
<l>Ilec murut la dameisele,</l>
<l>ki tant ert pruz e sage e bele.</l>
<l>Li reis e cil kis atendeient,</l>
<l>quant unt veü qu’il ne veneient,</l>
<l>vunt aprés els, sis unt trovez.</l>
<l>Li reis chiet a terre pasmez ;</l>
<l>[Bl. 161b] quant pot parler, grant duel demeine ;</l>
<l>issi firent la genz foreine.</l>
<l>Treis jurs les unt tenuz sur terre.</l>
<l>Sarcu de marbre firent querre.</l>
</lg><lg>
<l>les dous enfanz unt mis dedenz.</l>
<l>Par le cunseil de celes genz</l>
<l>desur le munt les enfuïrent,</l>
<l>e puis a tant se departirent.</l>
</lg><lg>
<l>Pur l’aventure des enfanz</l>
<l>a nun li munz des Dous Amanz.</l>
<l>Issi avint cum dit vus ai ;</l>
<l>li Bretun en firent un lai.</l>
</lg>
      </body>
  </text>
</TEI>
